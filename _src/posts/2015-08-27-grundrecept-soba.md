    Title: Grundrecept för Soba
    Date: 2016-02-20T12:58:10
    Tags: DRAFT, soba, recept
    
<!-- Nudelbild -->

Äntligen ska jag dela med mig av receptet för mina favoritnudlar! Men först några ord om bovetemjöl. Sobanudlars smak står och faller med kvalitetet på mjölet.[^nyb] Man förlitar sig inte på någon jäsningprocess för att utveckla smaker och bovetets smak i sig är tämligen flyktig. Gör man soba på bara bovetemjöl så är man också helt beroende av viskositeten i bovetes stärkelse för att resultatet ska bli nudlar överhuvudtaget då bovete inte innehåller något gluten som annars är en central ingrediens i de flesta nudlar.

Även om soba på vissa sätt är mindre förlåtande än vetenudlar så är det ändå inte fel att börja med göra soba även om man inte har erfarenhet av att göra nudlar eller pasta. Tillvägsgångssättet är detsamma och en fördel är att degen egentligen aldrig behöver ligga och vila och tiden från mjöl till färdiga nudlar därför är mycket kortare.[^övning] Jämfört med vetenudlar är degen i sig också påtagligt mjukare och mer lättarbetad, ungefär som en vetebrödsdeg.

Att blanda i vetemjöl i degen är väldigt vanligt då glutenet i vetemjölet ger nudlarna lite mera bit och elasticitet samt gör degen starkare. Proportionerna i receptet nedan är de för *ni-hachi* soba [^kanji] med 80% bovete och 20% vete vilket ger en lätthanterlig deg som ändå har mycket bovetekaraktär. Men här gör man som man vill, kanske 70/30%, 90/10% eller helt enkelt 100% bovete.

### Material
* Bunke att blanda degen i, så stor som möjligt och gärna med rund profil.
* Kavel. Ju större deg desto längre kavel behövs.
* En yta att kavla ut degen på, gärna av trä
* En vass kniv, med så platt och lång egg som möjligt
* Skärbräda, att skära upp nudlarna på
* Tätslutade låda att förvara färdiga nudlar i

### Ingredienser 
För cirka 450g färdiga nudlar (tre rejäla portioner eller fyra mer beskedliga):

- 240g bovetemjöl
- 60g siktat dinkel- eller vetemjöl
- rumstempererat vatten (cirka 150g eller 1,5 dl) 
- finmalet mjöl för pudra degen under arbetets gång

### Tillvägagångssätt
Precis som vid all nudel- och pastatillverkning kan man dela in processen i tre steg:

1. Blanda och knåda degen
2. Kavla ut den
3. Skär upp nudlarna

#### Degblandning och knådning
* Häll allt mjöl i en den största bunke du äger. En stor bunke gör det enklare att få vattnet jämnt fördelat över mjölet när man blandar. Om mjölet inte är nymalet och kanske har klumpat sig lite så är det bra att sikta ner det i bunken.
* Blanda runt mjölet med fingrarna så att mjölet blir jämnt fördelat över botten av degbunken
* Häll i 70-80% av vattnet i en smal stråle över hela ytan av mjöl
* Blanda mjölet och vattnet med fingertopparna. Undvik att bilda större klumpar deg och ta bort större degklumpar som fastnar på fingrarna. Se till att få med mjöl på botten och kanten av degbunken. Fortsätt blanda tills strukturen på degen är grovkorning, likt japanskt ströbröd (*panko*).
* Tillsätt resten av vattnet[^vattenmängd] och fortsätt att blanda. Nu kan man ev vara lite tyngre på händerna och tillåta sig att skapa lite större degklumpar. När man känner att vattnet är jämnt fördelat över degen eller degklumparna är av golfbollsstorlek så samlar men ihop degen till en boll.
* Knåda degen i en minut eller två.
* Tryck med fingret på degen. Degen ska ge efter ganska lätt men ändå ha lite motstånd. Är den för hård tillsätter man lite mer vatten (eller blöter händerna) och fortsätter att knåda lite tills att degytan inte längre är fuktig.
* Lägg degen i en påse eller plasta in den och låt den vila ett tag i rumstemperatur medan du tvättar degbunke och händer. Har man vetemjöl i degen så kan den gott vila lite till (en halvtimme eller så) och det finns gott om tid för att dricka en kopp té.
* Plocka fram degen igen och fortsätt att knåda den tills att ytan är slät och smidig. Eftersom degen innehåller lite eller inget gluten alls så bör man knåda varsamt (gäller framförallt om man gör större degar på ett kilo eller mer). Det handlar snarare om knåda in kanterna på degen än att som vid knådning av bröddeg vika hela degen över sig själv. Detta är för övrigt samma teknik som åtminstone japanska keramiker använder för att knåda lera <!--kikuneri--> och den färdigknådade degen försöker man få se ut som en krysantemumblomma. <!-- 菊練り -->
* Avsluta knådningen genom att rulla degen på högkant och forma den till en kon samtidigt som den veckade ovansidan trycks in i degen. Eller platta bara till den. <!-- へそ出し -->
<!-- bilder: deg panko, deg innan hopsamling, knådad deg -->

#### Utkavling
* Kasta ut lite finsiktat mjöl på bakbordet och använd händerna till att trycka ut degen till en rund platta. Fortsätt sedan med kavel. Kavla från mitten och ut mot kanterna till en jämntjock cirka 5 mm tjock cirkel. Om man roterar degen under tiden man kavlar brukar det bli enklare att få den rund och fin.
* Mjöla degen och trä upp den på kaveln och tryck lätt på den med fingrarna samtidigt som du rullar kaveln framåt. Upprepa 3–5 gånger, vrid kaveln ett kvarts varv, rulla ut degen och rulla upp den igen nerifrån. Upprepa tryckningen på degen 3–5 gånger. Vrid kaveln ett kvarts varv och så vidare tills den trycks ut i alla fyra riktningar. Målet är att den utrullade degen ska bli kvadratisk, med mer eller mindre rundade hörn. Man kan också kavla ut degen direkt till en kvadrat utan att rulla upp den på kaveln. Längden på kvadratens sida ska vara den tänkta längden på de uppskurna nudlarna.
* Spetsa till formen på hörnen med kaveln och känn över degen med handen och kontrollera att den är jämtjock. 
 <!-- makibō. sidans längd blir det tänkta nudellängden -->
* Välj en riktning att kavla ut degen på och kavla ut den till önskad tjocklek, t ex 1,5 mm.
<!-- bilder: tillplattad ciruklär deg, fyrkant, rektangel -->

#### Uppskärning
För att göra degen enklare och snabbare att skära så viker man den några gånger. Hur man viker beror framförallt på degens storlek, hur långa nudlar man vill ha och andra begränsingar som storlek på skärbräda och kniv. För en mindre deg enligt receptet ovan så kan man hoppa över det andra viket och på så sätt få en deg med fyra lager istället för åtta.

1. Mjöla degen ordenligt och vik den dubbel med vecket närmast dig. <!-- Platta till vecket. -->
2. Vrid degen ett kvarts varv motsols, mjöla ovansidan och vik den dubbel igen med vecket längst bort från dig.
3. Mjöla degen igen och vik den dubbel en sista gång med vecket närmast dig.

Mjöla skärbrädan rikligt och lägg försiktigt den vikta degen ovanpå med vecket närmast dig. 
Hur brett man skär upp nudlarna är naturligtvis en smaksak, men precis som all form av pasta så kan man vilja ta hänsyn till vilken sås eller buljong man tänkt servera nudlarna med. Grundregeln är ju grövre, tjockare och intensivare sås ju tjockare nudlar. I Japan serveras soba traditionellt som jag tidigare [nämnt](/2015/08/soba.html) med en intensiv men oredd och tunn sås och nudlarna skärs tunt, typiskt samma bredd som degen är tjock (dvs dryga millimetern). För att enklare kunna skära tunna och fina nudlar så använder man sig av en s.k. *komaita*, en träplatta med en pålimmad kant som leder knivens egg när man skär. <!-- bild? -->

Sådär! Nu återstår bara att lägga nudlarna i en lämplig låda och att städa upp. En lämplig låda bör vara lufttät för att förhindra att nudlarna torkar ut, vilket annars gör dem spröda och svårare att koka utan att de går sönder. 
Såvida du inte ska koka nudlarna väldigt snart så förvarar du dem kallt. I detta fall kan det vara en bra idé att lägga papper runt nudlarna för att undvika att nudlarna blir fuktiga av utfälld kondens. Beroende på temperatur (ju svalare desto bättre) så håller de sig spänstiga och goda i 2–3 dagar eller kanske ännu längre.

#### Kokning
* Koka upp rikligt med vatten. En tumregel är 20 gånger vikten nudlar, dvs 10 liter för det knappa halvkilot nudlar man begåvas med enligt receptet ovan om man vill koka allt på en gång. De är dock ingen dum idé att dela upp kokningen i två omgångar för att kunna finjustera koktiden den andra gången.
I Japan kokas alltid nudlar i osaltat vatten och en fördel med det är att man kan använda kokvattnet som buljong.[^sobayu]
* Lägg försiktigt i nudlarna. Efter några sekunder kan man röra runt lite med ett par matpinnar eller en gaffel för att varsamt skilja på nudlar som inte verkar vilja sära på sig.
* Koktiden beror framförallt på nudlarnas tjocklek --- 20 sekunder för tunna eller upp till 2 minuter för tjockare nudlar --- men också hur mycket tuggmotstånd man vill ha.
* Håva upp nudlarna med en sil eller durkslag (eller koka dem i en pastainsats) och lägg dem i kallt vatten för att avbryta kokningen. 
Använd sedan händerna för att tvätta bort överflödigt pudermjöl och stärkelse. Upprepa detta med nytt vatten om nödvändigt och upprepa tills nudlarna känns glatta, kan kräva tre omgångar vatten vid större mängder nudlar.
* Om nudlarna ska serveras varma kan man nu lägga dem i en sil och värma dem några sekunder i (det fortfarande varma) kokvattet.

Lägger man ner ordentligt med själ och arbete i sina egengjorda nudlar så brukar man inte vilja krångla till serveringen alltför mycket. Har man en riktig *mentsuyu* att doppa nudlarna i så är det idealiskt, annars räcker det gott att blanda nudlarna med lite salt eller utspädd sojasås och kanske strö över lite strimlade norialger.

[^nyb]:  Det sägs att en nybörjare med bra bovetemjöl kan göra bättre soba än en expert med undermåligt mjöl, och enligt mina erfarenheter så stämmer detta väl.
[^övning]: Känner man sig inte nöjd med nudlarna eller bara vill man ha lite extra övning så går det faktiskt bra knåda ihop sina färdigskurvna nudlar till en boll, kanske tillsätta lite vatten i degen och börja om från början igen.
[^kanji]: Med kinesiska tecken 二八, dvs "2-8".
[^sobayu]: En fördel med det är att man kan använda kokvattnet som buljong. På klassiska boveterestauranger avslutas alltid måltiden med att varje gäst får in en liten bägare kokvatten. Bortsett från att släcka törsten efter en möjligen salt måltid så får man då även i sig alla de vattenlösliga vitaminer som bovete är rikt på!
