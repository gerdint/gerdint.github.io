    Title: Japan och Tanzaburo
    Date: 2015-06-13T12:39:54
    Tags: DRAFT


Sedan tre månader tillbaka så befinner jag mig i Japan. Att åka tillbaka till Japan för att ägna mig åt japanskt mathantverk har varit en dröm sedan några år tillbaka och mot slutet av förra året så kände jag att det var dags.

<!-- more -->

Det var inte mycket som gick att planera i förväg men allting har löst sig oförskämt bra. Efter båtresa från Shanghai till Osaka, några dagar i fantastiska Kyoto och ett par veckor hos gamla vänner i Tokyo så vad jag och provjobbade på en [soba](https://sv.wikipedia.org/wiki/Soba)restaurang i utkanten av västra Tokyo.

Min erfarenhet av professionell nudeltillverkning inskränker sig till en femdagarskurs i Toronto i förra året så i början var det ganska nervöst. Jag fick bo hemma hos familjen som driver restaurangen och kände mig åtminstone väldigt välkommen, och märkte också snart att *tencho* (huvudkock och pappan i familjen) var en mycket öppen och varmhjärtad person. Efter tre tidvis omtumlande men mycket inspirerande dagar så fick jag i alla fall veta att jag var välkommen tillbaka för en längre period om jag så önskade. Det krävdes inga längre överläggningar från min sida då *Tanzaburo* (restaurangens namn) var precis ett sådant ställe som jag letade efter och sedan april är jag lycklig medarbetare samt lärling till tencho!

Restaurangen ligger i bergiga och natursköna omgivningar en timme eller två med tåg från centrala Tokyo. Den mer än 300 år gamla byggnaden är av traditionellt japanskt snitt och restaurangens meny likaså, dvs. fokus ligger på nudlar och tempura, men det serveras även en hel del annat, mycket av det baserat på bovete i någon form. Som hos alla traditionella japanska nudelrestauranger så görs nudlarna för hand och buljonger och nudeldoppsåser från grunden (och samma sak gäller för övrigt i princip allt som serveras). Det är tämligen arbetsintensivt men samtidigt väldigt intressant och lärorikt.

Tanzaburo är en tämligen populär restaurang (i synnerhet på helger och andra helgdagar) och arbetet tidvis väldigt intensivt. Kultur- och språkbarriärer finns det också gott om men överlag trivs som fisken i vattnet och är väldigt tacksam över att ha hamnat där jag är. 
