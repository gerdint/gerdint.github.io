    Title: Enokido
    Date: 2015-10-03T13:34:57
    Tags: soba, restaurang

<div class="figure pull-right">
	<img src="/img/Enokido/Enokido-san.jpg" alt="Enokido-san" width='300px'>
	<p class="caption">Enokido-san</p>
</div>

En av de bästa sobarestaurangerna i området där jag bodde var *Enokido*. Det är en liten men synnerligen välbesökt restaurang som drivs av en pigg herre med samma namn. Enokidos bakgrund är intressant då han själv aldrig jobbat på någon annan restaurang utan började göra sobanudlar på sin fritid, gick en del kurser, gjorde några studiebesök och därefter öppnade eget. Det var cirka 20 år sedan, och restaurangens popularitet att döma så har han lyckats utmärkt. Att byta bana och starta egen boveterestaurang är faktiskt inte helt ovanligt i Japan, inte helt olikt de människor som här i Sverige sadlar om och startar små hantverksbagerier.

Mjölet mals på plats (tämligen grovt) och Enokido gör två sorters soba, dels det klassiska receptet för handgjord soba med 80% bovete och 20% vete samt även nudlar på enbart bovete, s.k. *jūwari soba*. Eftersom man inte kan förlita sig på vetets gluten för att binda ihop degen samt samt det faktum att en ren bovetedeg torkar ut väldigt snabbt då man arbetar med dem gör dessa nudlarna till de mest svårgjorda. Lider man av glutenallergi så är ju valet lätt men i Japan föredrar många soba med lite vete i.

Till sina nudlar med kall doppsås eller varm buljong finns på menyn olika sorters tempura och även en hel del kötträtter såsom anka, långkokt fläsk, gåslever och... ris. För en västerlänning kan det sistnämnda tyckas märkligt men i Japan känner vissa att en måltid inte är komplett utan ris, lite som en måltid utan bröd är otänkbart på sina ställen här kring Europa. Smakerna är förhållandevis ganska intensiva, och i sin dashibuljong (som utgör basen till doppsåsen) hittar man utöver de i Japan obligatoriska bonitoflingorna[^bonito] både kombualger och shiitakesvamp och i buljongen till sin *kakesoba* även ankfett.

Jag har ätit hos Enokido ett flertal gånger och allt har varit väldigt gott, men det jag minns bäst var det jag åt första gången, *tororo soba*, vilket är en klassisk sobarätt som består av kalla sobanudlar som doppas i en sås innehållande råriven japanskt jams.

![](/img/Enokido/Juwari-tororo.jpg)


[^gf] Eftersom bovete inte innehåller något gluten så blir dessa nudlar naturligt glutenfria.
[^bonito]
