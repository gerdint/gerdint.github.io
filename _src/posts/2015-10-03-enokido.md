    Title: Enokido och Tororo soba
    Date: 2015-10-03T13:34:57
    Tags: soba, restaurang

<div class="figure pull-right">
	<img src="/img/Enokido/Enokido-san.jpg" alt="Enokido-san" width='300px'>
	<p class="caption">Enokido-san</p>
</div>

När jag nämnde för tenchō att jag gärna vilje studera malning av bovetemjöl lite närmare så blev jag introducerad till *Ekokido*, ägaren till en annan välrenommerad sobarestaurang i området. Enokidos bakgrund är intressant då han själv aldrig jobbat på någon annan sobarestaurang utan började göra nudlar på sin fritid, gick en del kurser och därefter öppnade eget. Det var cirka 20 år sedan, och av hans nudlar att döma så har han lyckats utmärkt. Att byta bana och starta egen boveterestaurang är faktiskt inte helt ovanligt i Japan, lite som de människor här i Sverige sadlar om och startar små hantverksbagerier.

Enokido är en pigg herre som börjar göra sina nudlar halv sex varje morgon[^0]. Han gör två sorter, dels det klassiska receptet på 80% bovete och 20% vete samt även nudlar på enbart bovete, s.k. *jūwari soba*. Då man inte kan förlita sig på vetets gluten för att binda ihop degen samt samt det faktum att en ren bovetedeg torkar ut väldigt snabbt då man arbetar med dem gör dessa nudlarna till de mest utmanande att göra.[^sarashina-juwari] Det aningen grova mjölet mals på plats på en elkvarn tillverkad av en annan intressant herre som likt Enokido sadlade om till bovetekock efter att ha tröttnat på sitt tidigare jobb på elbutik. Mer om honom och hans verksamheter i ett senare inlägg.

Till sina nudlar med kall doppsås eller varm buljong finns på menyn olika sorters tempura och även en hel del kötträtter såsom anka, långkokt fläsk, gåslever och... ris. För en västerlänning kan det sistnämnda tyckas märkligt men i Japan känner vissa att en måltid inte är komplett utan ris, likt det faktum att i princip samtliga restauranger i Sverige alltid serverar bröd. Smakerna är förhållandevis ganska intensiva, och i sin dashibuljong (som utgör basen till doppsåsen, samt ett annan planerat ämne för framtida inlägg) hittar man utöver de i Japan obligatoriska bonitoflingorna[^bonito] både kombualger och shiitakesvamp och i buljongen till sin *kakesoba* (varma nudlar serverade i varm buljong) även ankfett.

Liksom maten är det tydligt att Enokido har höga krav även på sin utrustning. Nudlarna förvaras i ett kylskåp <!-- temperatur 4-5 grader --> med luftfuktare (så att nudlarna inte ska torka ut lika snabbt), fritösen har inbygd tvätt av frityroljan (så att man kan använda samma olja i åtminstonde en vecka) och sin nudeldeg blandar han i en enorm skål gjord av lackat japanskt kastanjträ <!-- stor och djup skål underlättar fördelning av vattnet i mjölet --> vars prislapp tyligen var cirka 45000 kr.

Jag har ätit hos Enokido ett flertal gånger och allt har varit väldigt gott, men det jag minns bäst var det jag åt första gången, hans *tororo soba*. En obligatorisk rätt på japanska sobarestauranger som består av kalla sobanudlar som doppas i en sås innehållande råriven *yamaimo*, en japansk jams som tillskrivs mängder med positiva hälsoeffekter.[^yamaimo] Den syrliga smaken passar mycket bra ihop men den lite söta såsen och är skönt uppfriskande en varm sommardag.

![Tororo soba](/img/Enokido/Juwari-tororo.jpg)

[^0]: Och ändå räcker inte dessa till, så han gör några kilo eftermiddagen innan. 
[^sarashina-juwari]: I synnerhet om man använder *sarashina*-mjöl: Ett kritvitt bovetemjöl som nog mest kommer till sin rätt när man tillsätter andra ingredienser i sina nudlar vars smak smak och färg man då vill framhäva.
[^bonito]: Flingor från hyvlad torkad bonitofisk som kokats, rökts upprepade gånger och sedan jästs tillsammans med en speciell bakteriekultur. Läs [här](https://en.wikipedia.org/wiki/Katsuobushi) (engelska) för med detaljer.
[^yamaimo]: Intressant nog kan det tydligen också användas som bindemedel i matlagning istället för t ex ägg.
