    Title: Udon!
    Date: 2016-07-29T18:37:59
    Tags: udon

En annan mycket populär typ av nudlar i Japan är *udon*. De är ett slags vetenudlar som görs på endast vetemjöl, vatten och salt (ibland även vinäger). De äts på mer eller mindre samma sätt som soba, och på många restauranger kan man välja få antigen soba- eller udonnudlar i sin rätt. Här i Sverige hittar man dem ofta färdigkokta[^1] och de mycket tjocka, vita nudlarna brukar vara lätta att känna igen. I välsorterade affärer kan man ibland kan man även hitta dem i en tunnare version som då säljas torkade.

<!-- I likhet med mycket annat inom nudelsvängen så härstammar udonnudlarna från Kina, troligtvis från wontonnudeln (som om man är lite bekant med kinesikt och japanskt uttal nästa kan gissa sig till från namnet). -->
Trots att jag satte min fot i Japan för första gången för mer än 12 år sedan så var det först förra året under mitt arbete på Tanzaburo som jag smakade *riktiga* udonnudlar. Om *soba* är den sofistikerade, tunna, lite sköra nudeln med en balanserade beska och sötma så är *udon* motsatsen: Okonstlade, tjocka nudlar på rent vetemjöl. Det är svårt att inte falla för de tuggiga, sega nudlarna med dess distinkt salta och söta smak, i bästa fall även med en svag syrlighet från den en väl tilltagen jästid.

<!-- bild -->

Till skillnad från västerländsk pasta som ju anses bäst *al dente* så kokas udon mjuka men samtidigt elastiska och sega. Detta ger en helt annorlunda ätupplevelse och de typiskt tjockt skurna nudlarna gör ofrånkomligen att nudeln i sig blir huvudnumret, och inte någon tråkig utfyllnad vars syfte är att kunna sleva i sig själva såsen.
I motsats till soba har de färska nudlarna lång hållbarhet, upp till ett par veckor, och kan även frysas i färskt eller kokt tillstånd. De tåliga nudlarna kan också stekas, antingen direkt eller upp till ett par dagar efter kokningen. På Tanzaburo blev det ibland *yakiudon* (stekta udonnudlar) efter att förvirring uppstått i köket och det hade kokats för mycket nudlar.

Udon och andra vetenudlar görs i Asien nutförtiden i princip uteslutande på siktat vetemjöl. Detta i kombination med den tämligen långa beredningstiden (3-4 dagar för väl jästa nudlar) gör att jag personligen föredrar soba till vardags men kanske udon till helgen eller festliga tillfällen. Men naturligtvis går det utmärkt att göra nyttigare udonnudlar på fullkornsmjöl, och det var naturligtvis även det som mestadels fanns att tillgå förr i tiden. Mer om detta när jag publicerar mitt recept på udonnudlar!

[^1]: Och ibland förvarade i rumstemperator, då de även är pastöriserade.
